Λίγες μόνο ημέρες πριν από τον σημαδιακό ερχομό της νέας χιλιετίας η λέξη «πανικός» έχει κερδίσει πρωταγωνιστικό ρόλο στην καθημερινή ζωή της ανθρωπότητας ενώ σταδιακά έχει αποκτήσει αντίθετη έννοια από την κλασική της ερμηνεία. Στην αρχαιότητα η εμφάνιση του Πανός σήμαινε μια στιγμιαία απομάκρυνση από την πραγματικότητα, μια ξαφνική ηρεμία, ένα μούδιασμα της σκέψης και της λογικής, που οδηγούσε σε μια μικρή και ανεξέλεγκτη κρίση φρενίτιδας. Σήμερα όμως ο πανικός συμβολίζει την πτώση. Είναι η κυρίαρχη ψυχολογική διάθεση του σύγχρονου ανθρώπου ενώ παρακολουθεί το υπερ-τεχνολογικό όνειρό του να γκρεμίζεται. Κάπου ανάμεσα στην έκσταση και στον φόβο, ανάμεσα στο ντελίριο και στο άγχος, εκεί όπου ο θρίαμβος της τεχνολογίας δονείται από την πραγματικότητα μιας πολιτιστικής εξάντλησης, η επιστήμη του πανικού αντικατοπτρίζει σήμερα μια πραγματικότητα, όπου το παρόν δεν απέχει πολύ από έναν ονειρικό κόσμο. Και ενώ οι ημέρες κυλάνε αυτή η ψυχολογική διάθεση μεταμορφώνεται σε μια αόρατη βόμβα αστικής παράνοιας που ακόμη δεν έχει σκάσει αλλά το ρολόι της συνεχίζει να μετράει αντίστροφα όσο πλησιάζουμε στο τέλος αυτού του χρόνου.
Οσο πλησιάζουμε στον 21ο αιώνα τόσο μεγαλώνει και η λίστα με τις ανθρώπινες ανησυχίες ενώ ο πανικός είναι η λέξη-κλειδί που ταιριάζει δίπλα σε καθεμία από αυτές. Βέβαια όταν σε μερικές μόνο ημέρες, τα μεσάνυχτα της 31ης Δεκεμβρίου, βρεθούμε να καταβρέχουμε ο ένας τον άλλο με σαμπάνια, τότε σίγουρα μια τέτοια εικόνα δεν μπορεί να σημαίνει το τέλος του κόσμου. Αναμφισβήτητα όμως θα σημαίνει το τέλος μιας εποχής και μόνο αυτό το γεγονός είναι αρκετό για να πανικοβάλλει μερικά εκατομμύρια ανθρώπους. Χιλιάδες επιστήμονες, ερευνητές και θεωρητικοί του χρόνου, αστρολόγοι, προφήτες, χριστιανοί ακτιβιστές και χιλιάδες αιρέσεις επάνω σ' αυτόν τον πλανήτη συμφωνούν ότι βρισκόμαστε στο τέλος μιας πολύ σημαντικής περιόδου. Ακόμη και ο Πάπας Ιωάννης Παύλος Β' παρουσίασε το έτος 2000 στους Αμερικανούς σαν το κλειδί που χρειάζεται ο σύγχρονος άνθρωπος για να ερμηνεύσει όλη την αγιότητα του παρελθόντος. Για πρώτη φορά λοιπόν όλες οι σχολές σκέψης συμφωνούν ότι μια νέα εποχή βρίσκεται πολύ κοντά μας. Ωστόσο, για το καλό τόσο των καθαρολόγων του χρόνου όσο και της ανθρώπινης συνείδησης, αξίζει να σημειωθεί ότι κανένας δεν είναι σίγουρος πού τελειώνει η παλαιά εποχή και πού αρχίζει η νέα. Φυσικά σήμερα όλα είναι προγραμματισμένα στην εντέλεια και δεν έχει καμία σημασία πόσες ημέρες έχασαν οι άνθρωποι από τη ζωή τους όταν το Γρηγοριανό ημερολόγιο αντικατέστησε το Ιουλιανό. Ισως γιατί πιο σημαντικές από αυτές τις χρονικές διαφορές (που μπορούν να δείξουν με ακρίβεια τη στιγμή γέννησης της νέας χιλιετίας) είναι οι αλάθητες μανούβρες στις πολιτιστικές παραμέτρους του 17ου αιώνα. Τη στιγμή δηλαδή που οι άνθρωποι αρχίζουν να ζουν την επιστημονική επανάσταση, μαθαίνοντας από τον Γαλιλαίο και τον Ντεκάρτ να αψηφούν τη μεσαιωνική θεολογική φιλοσοφία και να ζουν τις ζωές τους οδηγούμενοι από τους κανόνες της λογικής, των αριθμών και των επιστημονικά αποδεδειγμένων γεγονότων. Αρκετά ειρωνικά όμως, όσο πλησιάζουμε σε αυτό το επιστημονικά μετρημένο χρονολογικό ορόσημο, φανερώνονται χιλιάδες σημάδια από ευρείες μεταβολές προς ένα πιο πνευματικό, αν όχι θεϊστικό, μέλλον.
Πριν από δύο χρόνια σε μια συνέντευξή του προς τη γαλλική «Liberation» ο Jean Baudrillard είχε φανερώσει το καλύτερο αντίδοτο για την καταπολέμηση του πανικού και του άγχους που κρύβει η νέα εποχή που έρχεται. Είχε προτείνει στον κόσμο να ψηφίσει για να περάσουμε αυτόματα στο έτος 2000, έτσι ώστε να σταματήσει αυτή η βαρετή αναμονή του Millennium. Φυσικά ένα τέτοιο δημοψήφισμα δεν έγινε ποτέ. Δεν είναι εύκολο να κάνεις τόσο τρομερές αλλαγές στη δημόσια συνείδηση, ακόμη και αν χαρακτηριστικά προτείνεις ότι «είμαστε τα πρώτα ανθρώπινα όντα που ζούμε σε μια νεκρή ζώνη, εκεί όπου η μεταμοντέρνα επιστήμη γοητεύει τη λαϊκή κουλτούρα». Αλλά ακόμη και ένα τέτοιο δημοψήφισμα δεν θα μπορούσε να σταματήσει όλες αυτές τις θρησκευτικές ομάδες να προσφέρουν με τη σειρά τους εξηγήσεις, καθεμία με τις δικές της θεωρίες. Το σίγουρο είναι ότι αυτή η βαρετή αναμονή όπου να 'ναι τελειώνει, η δημόσια λογική παίζει ανάμεσα στην ευφορία του απρόβλεπτου και στην οικειότητα του προβλέψιμου ενώ η επιστήμη του πανικού μοιάζει σαν μια υπερ-διεθνής γλώσσα που μπορεί να μεταφράσει όλες τις ακραίες τάσεις καταναλωτισμού, ψυχαγωγίας, πολιτικής δραστηριότητας και τεχνολογικής υπερ-πληροφόρησης. Ετσι λοιπόν δεν είναι λίγοι αυτοί που στρέφουν το βλέμμα τους προς τις παραδοσιακές θρησκευτικές γραφές, μόνο που είναι περισσότεροι αυτοί που κοιτάζουν ακόμη βαθύτερα για να ανακαλύψουν ένα άλλο είδος ηθικής και πνευματικής διάστασης στη ζωή τους. Επειτα από δεκαετίες τεχνολογικής προόδου και εξέλιξης, ένας πολύ μεγάλος αριθμός ανθρώπων ψάχνει για μια βαθύτερη και πιο ουσιώδη βάση στη ζωή. Κάποιοι ασχολούνται με παλαιότερες θρησκείες και αναρωτιούνται αν πραγματικά η δυτική κοινωνία του 20ού αιώνα έχει το δικαίωμα να αποκαλεί τον εαυτό της «εξελιγμένο» και φέρνουν ως παράδειγμα αυτό των ιθαγενών, αμερικανών Ινδιάνων. Ανθρώπων που αποίκησαν πετυχημένα μια ολόκληρη ήπειρο για εκατοντάδες χρόνια, ζώντας αρμονικά και διατηρώντας αυτούσιο το περιβάλλον τους. Ποτέ δεν διάλεξαν να μείνουν σε παραθαλάσσιες περιοχές ούτε σε σεισμογενείς ζώνες. Αντίθετα έρχεται αργότερα ο «ευφυής» μοντέρνος άνθρωπος που χτίζει μεγάλες πόλεις, όπως το Μαϊάμι, την αγαπημένη τουριστική Μέκκα των τυφώνων και των ανεμοστρόβιλων, και το Λος Αντζελες, ένα κορυφαίο μνημείο μοντέρνας κουλτούρας, που καμαρώνει ως αντιπροσωπευτικό δείγμα ηθικού και πνευματικού κενού, χτισμένο επάνω σε μια από τις ισχυρότερες σεισμογενείς ζώνες.
Ενώ όμως οι οπαδοί της Νέας Εποχής δεν μπορούν να αποφασίσουν για την ακριβή χρονική στιγμή της μετάβασής τους στο ονειρικό αύριο, ωστόσο όλοι πιστεύουν ότι σύντομα μπαίνουμε στην εποχή του Υδροχόου. Και αυτή είναι για όλους μια στιγμή τεράστιας σπουδαιότητας. Οι προφήτες είναι πάρα πολλοί. Δύσκολο φυσικά να τους πιστέψεις όλους αλλά η διαφώτιση για την οποία όλοι μιλάνε δεν μπορεί να χαρακτηρισθεί ούτε χριστιανική ούτε ισλαμική ούτε βουδιστική, δυτική ή ανατολική. Δεν μπορεί να κατηγοριοποιηθεί σε αστρολογικούς ή ψυχολογικούς όρους. Αντίθετα βλέπουν το φούντωμα μιας τόσο προσωπικής όσο και αθροιστικής σοφίας, ικανής να μαγέψει όλη την ανθρώπινη γνώση. Ο φυσικός Fritjof Capra, ο οποίος αγορεύει συχνά για τις φιλοσοφικές επιπλοκές της μοντέρνας επιστήμης, έχει συχνά προφητέψει αλλά και αμφισβητήσει τον ανθρώπινο πανικό για τη νέα εποχή που έρχεται. Ολες οι σημαντικές επιστήμες ­ ψυχολογία, οικονομία, πολιτική επιστήμη, οικολογία, ακόμη και η φυσική ­ επηρεάζονται από αυτή τη χρονική καμπή και με τη σειρά τους κλονίζουν τις προσωπικότητές μας.
Γι' αυτό ακόμη και μέσα σ' αυτή τη ματεριαλιστική και μηχανιστική δυτική κουλτούρα μας είναι λίγοι αυτοί που δεν δίνουν σημασία στο έτος 2000 και φυσικά θα ήταν ουσιαστικά αδύνατον να αγνοήσει κανείς τα ανάμεικτα συναισθήματα που δημιουργεί αυτό το νούμερο. Οι άνθρωποι πάντοτε λάτρευαν «σημαντικές» ημέρες και χρόνους (όπως τα γενέθλια και οι γιορτές) ως στιγμές αναλογισμού, επαναθεώρησης, έρευνας για κατεύθυνση, και όσο πιο μεγάλο το νούμερο τόσο πιο σημαντικό. Ετσι ο ερχομός του μεγάλου έτους 2000 δεν μπορεί παρά να κρύβει μια τρομερή δυναμική. Στην πραγματικότητα η νέα χιλιετία δεν ξεκινάει πριν από την 1η Ιανουαρίου 2001, ωστόσο οι κυβερνήσεις αυτού του κόσμου αναγκάστηκαν να λυγίσουν μπροστά στη δημόσια ανάγκη που γεννάει αυτό το σημαντικό νούμερο και έτσι να ξεκινήσουν τους πανηγυρισμούς έναν χρόνο νωρίτερα.
Αλλά τι αντίκτυπο μπορεί να έχει αυτό στην κουλτούρα μας; Σε πρακτικό επίπεδο οι μεγαλέμποροι κρασιού φοβούνται την προβλεπόμενη έλλειψη σαμπάνιας μετά την ερχόμενη πρωτοχρονιά. Σε θεωρητικό επίπεδο όμως επιστήμονες όπως ο Capra φοβούνται αυτή τη μοιραία ανακάλυψη της σύγχρονης φυσικής, η οποία δείχνει ότι το 90% του Σύμπαντος χάνει ύλη. Υλη που εξαφανίζεται και κανένας, ούτε καν οι φυσικοί, δεν γνωρίζουν πού πηγαίνει. Και ακόμη χειρότερα, ακολουθούν οι κοινωνιολόγοι, οι οποίοι συμφωνούν ότι με τον θρίαμβο της επιστήμης και τον ρόλο της τεχνολογίας ως της αληθινής γλώσσας δύναμης στη μεταμοντέρνα κουλτούρα το 90% της σύγχρονης κοινωνίας χάνει και αυτό ουσία, που εξαφανίζεται και κανένας δεν ξέρει πού πηγαίνει.
Αυτό είναι ένα φαινόμενο που τα τελευταία χρόνια καθρεφτίζεται όλο και πιο πολύ στη δυτική κουλτούρα ενώ ημέρα με την ημέρα βλέπουμε την όλο και μεγαλύτερη άνοδο αυτού που αόριστα περιγράφεται ως «ανεξήγητο». Τηλεοπτικές σειρές όπως τα «Χ-Files», «Millennium» και «Something Strange» κάνουν πάταγο σε όλον τον κόσμο ενώ περίεργοι εκδότες συνεχίζουν να τροφοδοτούν την περιέργεια και την αγωνία του κόσμου με περιοδικά όπως τα «SFX», «Bizarre» και «Fortean Times», το οποίο μάλιστα τον τελευταίο χρόνο χαίρεται με τα νούμερα της μεγαλύτερης αναγνωστικότητάς του. Κάτι τέτοιο δεν είναι τυχαίο όταν σε περιοδικά όπως τα παραπάνω φανερώνονται μυστικά έγγραφα, σαν και αυτά που έδειχναν ότι οι προσπάθειες του προέδρου Ρίγκαν για συμφιλίωση με τη Σοβιετική Ενωση στη Γενεύη το 1985 συμπεριελάμβαναν και ένα δημοψήφισμα σύμφωνα με το οποίο οι δυνάμεις των ΗΠΑ και της Σοβιετικής Ενωσης θα συμμαχούσαν σε περίπτωση που ο πλανήτης Γη απειλείτο από εξωγήινες δυνάμεις. Η Νέα Εποχή βρίσκει ένα άλλο πρόσωπο μέσα από περιοδικά που με τον τρόπο τους θέλουν να προφητέψουν το μέλλον. Τα σενάρια για τα UFO, τις μαύρες τρύπες και τις χιλιάδες νέες αιρέσεις που ξεπετάγονται καθημερινά μπορεί να ακούγονται χολιγουντιανά αλλά και το ίδιο το Χόλιγουντ έχει δώσει τον καλύτερό του εαυτό για να γίνει ο κύριος εκπρόσωπος του ανθρώπινου πανικού. Γιατί όπως τα νέα αυτά περιοδικά λανσάρουν τη νέα επιστήμη του πανικού, έτσι και το Χόλιγουντ καμαρώνει σήμερα σαν το αστρικό κέντρο του.
Μια ολόκληρη ζωή δεν θα έφθανε για να μελετήσεις, ή έστω να αρχίσεις να εκτιμάς, τον πολύπλοκο ιστό των φιλοσοφιών, των πίστεων, των cult ιδεολογιών, τα μονοπάτια που οδηγούν σε πνευματική πλήρωση. Εναν ιστό που έφτιαξε ο ίδιος ο άνθρωπος. Οσο πλησιάζουμε προς το 2000 οι προσπάθειες να κατανοήσουμε όσο το δυνατόν καλύτερα τη Νέα Εποχή που φέρνει το Millennium γίνονται όλο και πιο ουσιαστικές. Ακόμη και όταν κάποιες σημαδιακές ημερομηνίες καταφέρνουν να σπείρουν τον πανικό στην ανθρωπότητα. Ενας πανικός που ρουφάει τον σύγχρονο άνθρωπο σε μια μαύρη τρύπα και να τον κάνει να αισθάνεται σαν κτήνος σε κατάσταση εκτάκτου ανάγκης. Μόνο που σε μια τέτοια κατάσταση ο άνθρωπος δεν μπορεί να παραμείνει σιωπηλός και εξάλλου η ιστορία προσφέρει ακράδαντες αποδείξεις ότι ο άνθρωπος ποτέ δεν αρνήθηκε να κοιτάξει κατάματα τον φόβο. Γι' αυτό όλοι τώρα κοιτάζουν προς την κατεύθυνση απ' όπου θα ανατείλει ο νέος χρόνος. Γιατί σίγουρα μια Νέα Εποχή αρχίζει να φέγγει. Αλλοι βέβαια, όσο πλησιάζει αυτή η σημαδιακή ημερομηνία σύμφωνα με την οποία θα κορυφωθεί η αιώνια πάλη του Καλού και του Κακού, τρέχουν να διαλέξουν στρατόπεδο. Αλλοι προτιμούν να βλέπουν τα πράγματα από τη δική τους σκοπιά. Ακόμη και αυτός ο όρος που διάλεξαν τα μέσα μαζικής ενημέρωσης για να περιγράψουν την ένταση πριν από το Millennium (pre-millennium tension) σύντομα θα έχει ξεχασθεί. Μπορεί ο 21ος αιώνας να φέρνει μαζί του μερικά κατεργάρικα παιχνίδια, μπορεί να γεννήσει επικίνδυνους παράγοντες για τη σύγχρονη ζωή. Αξίζει όμως να κοιτάζεις πώς ξημερώνει αυτή η νέα αυγή και πάντα να τη βλέπεις ως το καταλληλότερο σημείο εστίασης για πνευματική επίγνωση, διαφώτιση και μεγάλη ελπίδα.