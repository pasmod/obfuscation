Η συζήτηση για τη μορφή που θα πάρει το κοινωνικό κράτος τον 21ο αιώνα έχει ήδη αρχίσει σε παγκόσμιο επίπεδο. Ο κόσμος αλλάζει, οι κοινωνίες μας αλλάζουν και το ζητούμενο είναι η δημιουργία μιας κοινωνίας πολιτών με νέους και πιο αποτελεσματικούς τρόπους. Το συνταξιοδοτικό, η κοινωνική ασφάλιση, το μέλλον των ασφαλιστικών ταμείων βρίσκονται στο επίκεντρο του προβληματισμού.
Η παγκοσμιοποιημένη οικονομία δημιουργεί παγκοσμιοποιημένα προβλήματα και οι κυβερνήσεις των χωρών της Ευρώπης βρίσκονται ήδη μπροστά στο μεγάλο ιδεολογικό ερώτημα: Τι είδους κοινωνικό κράτος θέλουμε;
Με δεδομένο ότι το κοινωνικό κράτος δεν είναι μια αμετάβλητη σταθερά αλλά προσδιορίζεται κάθε φορά υπό το φως των εξελίξεων και με νέους όρους, ο προβληματισμός σήμερα επικεντρώνεται στα εξής: για ποιο κοινωνικό κράτος μιλάμε, σε ποιους από τους συμπολίτες μας θα πρέπει να απευθύνεται και για ποιες ανάγκες τους και με τι υλικά μέσα αυτό θα υποστηρίζεται.
Στο πλαίσιο αυτό, οι «Νέες Εποχές» ανοίγουν έναν ευρύ διάλογο. Την αρχή κάνει ο καθηγητής κ. Κ. Τσουκαλάς με σειρά άρθρων όπου πραγματεύεται ζητήματα και πλευρές του νέου κοινωνικού κράτους, με πρώτο το κείμενο που δημοσιεύεται σήμερα και το οποίο αναφέρεται στα προβλήματα που προκύπτουν για το κράτος και την κοινωνική ασφάλιση από την επιμήκυνση του μέσου όρου ζωής μετά τις ραγδαίες ιατρικές ανακαλύψεις των ημερών μας.
Πάνω απ' όλα, όπως λέει ο λαός, η υγεία. Και αυτήν φαίνεται ότι θα την έχουμε εξασφαλισμένη ως τα γεράματα: πολύ σύντομα οι περισσότερες ασθένειες και αναπηρίες θα μπορούν να αντιμετωπίζονται αποτελεσματικά. Αν πιστέψουμε τις εκλαϊκευμένες ιατρικές μελλοντολογίες, όχι μόνο οι καρκίνοι αλλά και το AIDS, το Πάρκινσον, οι στεφανιαίες παθήσεις, το Αλτσχάιμερ και οι περισσότερες μάστιγες που στοιχειώνουν τους εφιάλτες όσων θνητών έχουν φθάσει στο «μεσοστράτι της ζωής τους» πρόκειται να θεραπεύονται ή να προλαμβάνονται. Δειλά και ανομολόγητα όλοι μας συμμετέχουμε στη φαντασίωση ότι η δική μας «φουρνιά» θα μπορέσει ίσως να προλάβει το καλπάζον τρένο της ιατρικής γνώσης.
Ετσι μαζί με την ανημπόρια απομακρύνεται και το φάντασμα του θανάτου. Η επιμηκυνόμενη ζωή μας θα παρακμάζει και θα αποδυναμώνεται ανεπαίσθητα και σταδιακά δίχως κρίσεις, δίχως πόνο και δίχως μείζονες ενοχλήσεις. Ωσπου να επέλθει το μοιραίο τέλος, οι κοινωνικές ικανότητες και δεξιότητες θα διατηρούνται, έστω μειωμένες. Ο θάνατος δεν θα ελλοχεύει καθημερινά σε όλες τις γωνιές, αλλά θα αποτελεί πλέον την προβλέψιμη απόληξη μιας μακράς ζωής. Και έτσι, τουλάχιστον κατ' επίφασιν, οι τρόποι με τους οποίους θα κληθούμε να τον χειρισθούμε θα πρέπει να αλλάξουν δραματικά. Ο άνθρωπος δεν θα είναι πλέον το μόνο ζώο που γνωρίζει ότι μπορεί να καταρρεύσει και να πεθάνει ανά πάσα στιγμή, αλλά το μόνο ζώο που θα μπορεί να πιθανολογεί πότε θα πεθάνει ως (σχετικώς) όρθιο. Εχοντας βάλει τα χαρτιά της πάνω στο τραπέζι, η τυφλή «μοίρα» δεν θα μπορεί να φαντασιώνεται ούτε ως έλλογη ελπίδα ούτε ως α-γνωστικό άλλοθι ούτε ως πανάγαθος Θεός. Ως οιονεί «γνωρίζοντες», όλοι μας θα λειτουργούμε ως φορείς μιας εν πολλοίς ελεγχόμενης διαδρομής, που θα διακόπτεται μόνον από τα «ατυχήματα», τις εξαιρέσεις δηλαδή εκείνες, που, διαψεύδοντας τον νέο και επείσακτο κανόνα, θα καλούνται να μας επαναφέρουν στην προαιώνια συμβολική τάξη.
Η εξέλιξη αυτή θα ανατρέψει εκ θεμελίων την οργάνωση της κοινωνικής μας ζωής. Είτε μαγικά και μεταφυσικά είτε ορθολογικά και στατιστικά τα κριτήρια με βάση τα οποία ονοματίζονται οι ηλικιακές κατηγορίες προσδίδουν νόημα στην προσδόκιμη εξέλιξη του ανθρώπινου όντος από τη γέννηση στον θάνατο. Οι προαιώνιες τελετουργίες μετάβασης από την εφηβεία στην ωριμότητα μέσω της «ενηλικίωσης» όπως και οι νεότερες τελετουργίες μετάβασης από το σφρίγος στο γήρας μέσω της συνταξιοδότησης ρυθμίζουν συμβολικά και θεσμικά την αβέβαιη πορεία του ανθρώπου μέσα στον χρόνο. Η τιμητική ή μη απόσυρση από τον κόσμο του καθημερινού μόχθου θεσπίζεται ως απάντηση στην υποτιθέμενη ανημπόρια, μιαν ανημπόρια που επισύρει την ευγνωμοσύνη και το σεβασμό. Σε όλες τις μέχρι τούδε κοινωνίες οι πρεσβύωπες δημογέροντες αλλά και οι τυφλοί «προφήτες» συνόψιζαν την προθανάτια ανιδιοτέλεια και σοφία, ιδιότητες τόσο μάλλον αξιοθαύμαστες που πετυχαίνονταν από ελάχιστους και δεν διαρκούσαν παρά λίγο.
Ωστόσο η ραγδαία γενική επιμήκυνση της «τρίτης ηλικίας» ανατρέπει άρδην τα δεδομένα της κοινωνικής αντιμετώπισής της. Τα «τιμημένα γηρατειά» που επικέντρωναν τη συμβολική υποχρέωση της κοινότητας στο παρελθόν της, την καταγωγή της και την ιστορία της δεν είναι πια η περίβλεπτη εξαίρεση, αλλά ο ανιαρός κανόνας. Και ως κανόνας οι απόμαχοι δεν είναι πλέον σεβάσμιοι, αλλά τείνουν να αντιμετωπίζονται ως εστίες φωνασκούντων, οχληρών και αποδιοπομπαίων τράγων. Η δημογραφία ανατρέπει την εθνογραφία. Ηδη σήμερα το μείζον πρόβλημα που ονομάζεται ευσχήμως «ασφαλιστικό» απειλεί τις πολιτισμένες κοινωνίες της Δύσης με αλυσιδωτές εκρήξεις. Η γενική στατιστική διόγκωση των θαλερών ακόμη συνταξιούχων εις βάρος των ανυπόμονων σφριγηλών ενεργών έχει εμπνεύσει μιαν ολόκληρη γενεά Κασσανδρών. Στο πλαίσιο ακριβώς δε αυτό εντάσσονται οι αλήστου μνήμης οιμωγές του κ. Σπράου προ της μακροβιότητας των Ελλήνων. Ο άρρητος συλλογισμός ήταν πράγματι αφοπλιστικός: η Πολιτεία δεν φταίει σε τίποτα. Ο καθένας οφείλει να κάνει τους λογαριασμούς του. «Ας φροντίσουν» λοιπόν οι Ελληνες να μην προστρέχουν στις υπηρεσίες της ιατρικής επιστήμης. Μιας επιστήμης που οφείλουμε μεν να την εκσυγχρονίζουμε και να την αναπτύσσουμε, αλλά δεν πρέπει να τη χρησιμοποιούμε παρά μόνον αν είμαστε βέβαιοι ότι η υγεία μας δεν θα επιβαρύνει τελικώς το κοινωνικό σύνολο. Το κοινωνικό συμπέρασμα είναι πασιφανές: οι αθώοι ου μην αλλά και εύγλωττοι τεχνοκράτες είναι ωφέλιμοι για να θέτουν «αντικειμενικά» τα προβλήματα δίχως να καταλαβαίνουν τις προεκτάσεις όσων λένε. Ως αψευδή σήματα ορθολογισμού οι μελλοντολογικοί αλγόριθμοι δεν έχουν την ανάγκη των συμβόλων: μας προσφέρονται, καθώς φαίνεται, αφειδώς μόνο και μόνο για να ρυθμίζουν το άλγος, όπως θα μπορούσε να το λέει το όνομά τους.
Αλλά η στατιστική μακροβιότητα δεν δημιουργεί απλώς ένα «μεταβατικό» κοινωνικό πρόβλημα αντιστοίχισης των πόρων και των δαπανών της κοινωνικής προστασίας των απομάχων. Οι τεχνολογικές εξελίξεις στην ιατρική απειλούν επιπλέον να ανατρέψουν τελείως τη λογική, ηθική και κοινωνική θεμελίωση των κυρίαρχων ασφαλιστικών θεσμών. Στο εξής η Πολιτεία δεν θα είναι μόνον υποχρεωμένη να απαντήσει στο ζήτημα των όρων οικονομικής επιβίωσης μιας διογκούμενης και δυσπραγούσης κοινωνικής κατηγορίας. Οφείλει επιπλέον να ανασκευάσει τις τρέχουσες αντιλήψεις για την τελετουργία, τη σημασία και τη λειτουργία της ονοματισμένης και επικυρωμένης κοινωνικής «απόσυρσης». Από τη στιγμή που η ενεργή «τριακονταπενταετία» μπορεί να ακολουθείται από μιαν ακόμη «εικοσιπενταετία και βάλε», κατά τη διάρκεια της οποίας ο καθένας θα κληθεί να επιζήσει ως σχετικώς υγιής και συνεπώς ίσως και «απαιτητικός» απόμαχος, η κοινωνική έννοια της συνταξιοδότησης θα πρέπει να αλλάξει διαμετρικά. Σε πολύ λίγα χρόνια το ερώτημα «εάν» και «υπό ποιες κοινωνικές, ιατρικές και βιοτεχνολογικές προϋποθέσεις» οι άνθρωποι θα μπορεί και θα πρέπει να μετάγονται από την κατηγορία των ενεργών στην κατηγορία των ανενεργών θα επιβάλει την άμεση αναθεώρηση του ίδιου του λογικού και ηθικού πυρήνα της τελετουργίας της μετάβασης. Εστω και εκ των υστέρων οι γέροντες αναδεικνύονται κοινωνική τάξη. Πράγματι το διακύβευμα δεν θα περιορίζεται στην ανάγκη λήψης μέτρων που θα εξασφαλίζουν εκείνους που είναι πλέον εξ υποθέσεως ανίκανοι να εργασθούν. Το πολύ ευρύτερο ζήτημα που τίθεται αναφέρεται στον κοινωνικό προγραμματισμό της αντιμετώπισης μιας (ελάχιστα μειωμένης) εργασιακής ικανότητας, η οποία θα εξακολουθεί για πολλά χρόνια. Από τη στιγμή που το γήρας θα αποδειχθεί βιοϊατρικά ελέγξιμο, έστω και σχετικώς, στο ζήτημα της «αρνητικής» ανισότητας ενώπιον της κακουχίας και της ανημπόριας θα προστεθεί το ακόμη πιο σημαντικό ζήτημα της «θετικής» ανισότητας ενώπιον της επιβεβλημένης ή μη «εξόδου». Και έτσι ο «πρωτοβάθμιος» προβληματισμός γύρω από το νόημα της κοινωνικής δημοκρατίας των θνητών οι οποίοι αντιμετωπίζουν ίσοις βιολογικοίς όροις τη μοιραία απώλεια της ακμής τους μετατρέπεται σε έναν «δευτεροβάθμιο» προβληματισμό γύρω από μιαν επελαύνουσα δημοκρατία όπου μια πανσπερμία σφριγηλών γερόντων θα πρέπει να συμβιώνει με τους αγνώμονες ανελισσόμενους γόνους τους.
Και εδώ ακριβώς εντοπίζεται μια νέα κοινωνική διάκριση. Εφεξής οι σταδιακά απερχόμενοι από το προσκήνιο άνθρωποι θα τείνουν να χωρίζονται ανάμεσα στους ολίγους που θα μπορούν να χρησιμοποιούν και να αξιοποιούν τη συνεχιζόμενη υγεία τους και στους πολλούς που θα ζουν την υπόλοιπη ζωή τους ως υποβαθμισμένοι άεργοι οι οποίοι θα βλέπουν όχι μόνο τη δύναμη και το κύρος τους αλλά και την αξιοπρέπειά τους να φθίνει βαθμιαία, αλλά σταθερά. Αίφνης λοιπόν η εξακολουθούσα υγεία αναδεικνύεται θεμελιώδες κοινωνικό διακύβευμα. Το ηθικό, πολιτικό και οικονομικό πρόβλημα που στρεφόταν γύρω από τους όρους και το επίπεδο παροχής ιατρικών υπηρεσιών θα προσλάβει γιγαντιαίες διαστάσεις. Ως σήμερα, ακόμη και εάν η κατά τεκμήριον «ανώτερη» και πληρέστερη ιδιωτική ιατρικοφαρμακευτική περίθαλψη οδηγούσε σε τεράστιες και στατιστικά επαληθεύσιμες κοινωνικές ανισότητες, οι ανισότητες αυτές μπορούσαν να αποχρωματίζονται μπροστά στην κοινή και απρόβλεπτη «γεροντική μοίρα».
Εφεξής όμως το ζήτημα δεν θα περιορίζεται στη διαφορική απάλυνση των συνεπειών της ασθένειας και της αναπηρίας, αλλά θα επεκτείνεται στη διαφορική κοινωνική αντιμετώπιση της ιατρικής άρσης των συνεπειών αυτών. Στα πλαίσια δε αυτά ακριβώς, ενώ οι περισσότεροι υγιείς πλην συνταξιοδοτημένοι τέως μισθωτοί θα υφίστανται τις προεκτάσεις της επιβεβλημένης υποβαθμιστικής απραγίας τους, οι ολίγοι και κατά τεκμήριον ακόμη υγιέστεροι προνομιούχοι θα εξακολουθούν να μετέχουν στο σύστημα των εργασιακών και κοινωνικών σχέσεων με τους ίδιους ευνοϊκούς όρους που είχαν συνηθίσει.
Πράγματι εφεξής οι συνταξιούχοι θα αποτελούν μιαν ειδική κατηγορία «ακούσιων ανέργων», οι οποίοι όμως παραμένουν δομικά αποκλεισμένοι από την «αγορά εργασίας». Θα είναι οι κατ' εξοχήν «μη απασχολήσιμοι», οι οποίοι όμως ούτε θα μετεκπαιδεύονται ούτε θα υπολογίζονται ως μετέχοντες σε μιαν «ελεύθερη» καπιταλιστική αγορά εργασίας, που ούτως ή άλλως θα τείνει να τους απορρίπτει εν σώματι, ως κατά τεκμήριον απειθέστερους και νωθρότερους. Με αυτή δε την έννοια η από πολλούς επαγγελλόμενη προαιρετική «παράταση» του ορίου ηλικίας δεν θα έχει αποτελέσματα παρά μόνον για τους ελάχιστους εκείνους που έχουν κάτι ιδιαίτερα ελκυστικό να «πουλήσουν». Για όλους τους υπόλοιπους, τους κοινούς δηλαδή θνητούς, η υποτιθέμενη διακριτική ευχέρεια να συνεχίσουν τη δραστηριότητά τους θα συνεπάγεται είτε την περαιτέρω συμβολική τους απόρριψη είτε την απασχόλησή τους έναντι εξευτελιστικών αμοιβών, με παρεπόμενο (αλλά και ευρύτερα καθώς φαίνεται επιθυμητό) αποτέλεσμα τη γενικότερη πίεση των μισθών προς τα κάτω.
Ετσι, παραδόξως, όταν το γενικώς ανερχόμενο επίπεδο της περίθαλψης προδικάζει όχι πλέον μόνον την άμεση αντιμετώπιση των συγκεκριμένων ιατρικών προβλημάτων αλλά και την πραγματική δυνατότητα εξακολούθησης της καθημερινής εισοδηματοφόρου δραστηριότητας των ατόμων, η κοινωνική διαφοροποίηση και «αδικία» θα εντείνονται. Η αγοραία ιατρική λογική θα πολλαπλασιάσει τις εστίες ανισοτήτων όχι μόνον ενώπιον της ατομικής υγείας αλλά και ενώπιον της ατομικής δυνατότητας συνέχισης της ενεργού δράσης. Αδυσώπητα λοιπόν οι ταξικές προδιαγραφές θα επικαθορίζουν τόσο τις επαγγελματικές και εισοδηματικές όσο και τις συνεχώς ανανεούμενες «βιο-εργασιακές» ανισότητες. Αν μάλιστα, καθώς φαίνεται, το σύστημα των συντάξεων τείνει να «εκλογικευθεί» ολοένα και περισσότερο, οδηγώντας στη συρρίκνωση των παροχών και των προστατευτικών ρητρών προς τους απομάχους, είναι βέβαιο ότι στην «τρίτη ηλικία» οι άνθρωποι θα είναι ακόμη ανισότεροι από ό,τι ήσαν πριν.
Υπό τους όρους αυτούς τα μείζονα προβλήματα της κοινωνικής δημοκρατίας που μπορούσαν ως τώρα να αντιμετωπίζονται κατά τρόπο αυτόνομο θα εμπλέκονται μεταξύ τους αξεδιάλυτα. Η εργασία, η ανεργία, η υγεία και περίθαλψη και το συνταξιοδοτικό σύστημα θα αποτελούν απλώς διαφορετικές όψεις του ίδιου συνολικού «ανθρωπονομικού» προβλήματος. Η απελευθέρωση της αγοράς εργασίας, η εισβολή των «ορθολογικών» ανταποδοτικών υπολογισμών στο ασφαλιστικό σύστημα και η επαπειλούμενη ιδιωτικοποίηση της υγείας θα συνδυάζονται μεταξύ τους έτσι ώστε να ανατροφοδοτούνται όλες συλλήβδην οι ανισοποιητικές διαδικασίες. Η αύξουσα ανισότητα μπροστά στην υγεία επικυρώνει και ενισχύει τη θεσμοποιημένη ανισότητα ενώπιον της εργασίας και προοιωνίζεται την ανυπόφορη ανισότητα ενώπιον του γήρατος, της αργής παρακμής και του θανάτου.
Και εδώ ακριβώς εντοπίζεται η χαρακτηριστική αδυναμία της τεχνοκρατικής σκέψης να αντλήσει τα ηθικά συμπεράσματα από τις πάντα άριστα τεκμηριωμένες προτάσεις της. Στο σημείο αυτό, όπως και σε τόσα άλλα, αν η Πολιτεία δεν σκεφθεί το μέλλον των πολιτών της, νέων και γερόντων, από την αρχή, η ταχύτατη και ασυγκράτητη πρόοδος της επιστημονικής γνώσης θα συνεπιφέρει ακόμη πιο κατακλυσμικές συνέπειες. Ακόμη και στις περισσότερο ανεπτυγμένες χώρες ένα τεράστιο ποσοστό του πληθυσμού θα είναι καταδικασμένο να περάσει περισσότερο από το ένα τρίτο της ζωής του εγκλωβισμένο στον απόλυτο εξευτελισμό της ανέχειάς του. Δεν βρισκόμαστε πολύ μακριά από τη λύση ενός νέου Καιάδα για τους γέροντες που δεν θα θελήσουν να χορέψουν τον χορό του Ζαλόγγου ή από τις πρακτικές συνταγές των Εσκιμώων οι οποίοι, κατά τα λεγόμενα του Jack London, εγκατέλειπαν ως βορά στους πεινασμένους λύκους όλους εκείνους που εμφανίζονταν πια ανίκανοι να συμμετάσχουν δίχως να καθυστερούν στην ετήσια πορεία της φυλής προς τα μακρινά χειμαδιά. Εξ όσων γνωρίζω όμως, ούτε οι αρχαίοι Λάκωνες ούτε οι Εσκιμώοι επαίρονταν ποτέ για την κοινωνική τους δικαιοσύνη ή για την επίδοσή τους στην ιατρική επιστήμη.